---
layout: post
status: publish
published: true
title: Pyöräilyblogin uudelleen lämmittely
description: Pyorailija.com blogin uudelleen lämmittely ja ensimmäinen kirjoitus. Jatkossa blogista löytyy treeniyhteenvetoja sekä muita pyöräilyyn liittyviä kirjoituksia.
image: /assets/img/posts/2017-10-14-cube-cross-race-handlebars.jpg
image_text: Cube Cross Race Pro 2012 -ohjaustanko
author: Jarkko Tervonen
date: '2017-10-13 18:25:16 +0200'
categories:
- Pyöräily
tags:
- blogi
---
Hei! Tervetuloa uudelleen avattuun Pyöräilijä.com-blogiin. Minun nimeni on Jarkko Tervonen ja olen matkannut auringon ympäri kohta neljäkymmentä kertaa. Olen viimeiset 5-8 vuotta harrastanut kesäisin pyöräilyä vaikkakin fiilispohjalla ilman todellisia päämääriä. Viime vuonna osallistuin ensimmäistä kertaa maastopyöräilykisaan ja siitä lähtien kiinnostus pyörällä kilpailemiseen on noussut viikko viikolta. Tämän vuoden Rokua MTB:n jälkeen mielessä on alkanut pyörimään ajatus siitä, että jos alkaisi suunnitelmallisesti panostamaan kunnon kohottamiseen.

<!-- more -->

Treenaamisen tueksi avasin tämän blogin uudelleen. Lähinnä siis treenipäiväkirjaksi omaksi ja muiden iloksi. Näin tulee dokumentoitua omat onnistumiset ja epäonnistumiset.

## Lähtötilanne

Olen kirjannut urheiluni Heiaheiaan vuodesta 2010 lähtien. Valitettavasti pyöräilyn osalta kilometrimäärät ovat kateissa. Viimeisen kolmen vuoden ajalta kilometrejä on tullut pari tuhatta per vuosi. Lisäksi maastopyöräilyä pari kolme sataa kilometriä. Urheiluun käytetty aika on kuitenkin helppo listata:

- 2010: 301 tuntia
- 2011: 221 tuntia
- 2012: 272 tuntia
- 2013: 206 tuntia
- 2014: 274 tuntia
- 2015: 310 tuntia
- 2016: 236 tuntia

Tänä vuonna tunteja on kertynyt 277. Tuntimäärät eivät ole mitään mahdottomia, mutta ainakin näin paljon aikaa pitäisi olla käytettävissä helposti jatkossakin. Viime vuosina suurin osa urheiluun käytetyistä tunneista on mennyt pyöräilyn ja perinteisen hiihdon parissa. Tämä varmasti tulee jatkumaan.

Kuntotestejä en ole vielä tehnyt, mutta aion tässä jotain perusjuttuja ottaa ylös lähi aikoina.

## Suunnitelmat

Tunteja on helppo lisätä, mutta samalla on panostettava myös laatuun. Aikoinaan olen treenaillut sykemittarin kanssa, mutta se on jäänyt pois vuosien saatossa. Viikko sitten ostin kuitenkin uuden sykemittarin ja huomasin, että polkupyöräillessä taidan ajella aivan liian kovilla sykkeillä. Tässä on yksi helposti korjattava asia.

Toinen on se, että olen ehkä liikaa urheillut lyhyitä tunnin settejä joka arkipäivä lepopäivien sattuessa viikonlopulle ja alkuviikkoon ;-) Yritetäänpä korjata tämäkin asia.

Kolmas asia on se, että pyöräilykisoja pitää saada enemmän. Ehkä myös hiihtokisoja. Tämänkään en usko olevan ongelma.

Neljäs asia olisi painon pudottaminen. Annan ehkä turhaa tasoitusta kapinoissa kilpakumppaneille tällä 120 kilon massalla. Tämä kuitenkin on nyt loppuvuoteen toissijainen asia. Mukavampi opetella uusia elintapoja täydellä vatsalla :-)

Hommasin vasta kirjahyllyyn Aja kovempaa maastossa -kirjan ja ajattelin ensimmäisen 9 viikon treenin toteuttaa tämän kirjan mukaan.
