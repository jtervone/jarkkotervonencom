---
layout: post
status: publish
published: true
title: Pyöräretki Vaalaan
description: Kesän ensimmäinen pidempi pyöräretki tehtiin Vaalan suuntaan. Asfalttia pitkin Vaalaan ja hiekkateitä pitkin takaisin kotiin.
image: /assets/img/posts/2018-06-05-pyorailyretki.jpg
image_text: Kempele - Muhos - Nuojua - Kylmälänkylä - Tyrnävä - Kempele -pyöräretki
author: Jarkko Tervonen
date: '2018-06-05 09:55:00 +0300'
categories:
- Pyöräily
tags:
- retkeily
- pyöräily
---
Pyöräilykausi ei ole lähtenyt aivan niin innokkaasti kuin oli ollut tarkoitus. Vaikka ilmat ovat olleet mitä mainioimmat niin kilometritavoitteista ei ole aivan täysin pystynyt pitämään kiinni. Toukokuun alussa pidin ensimmäisen puoliskon kesälomasta ja kävin viettämässä aikaa viikon verran Saarenmaalla. Siellä pyöräilyä tuli muutama tunti, kun kävimme ajelemassa Kuresaaressa polkupyörillä. Keskustaan matkaa oli 14 kilometriä suuntaansa ja lisäksi siihen keskustassa ympäriinsä ajelut. Tämän lisäksi kävelyä tuli paljon.

<!-- more -->

Toukokuun toinen viikko menikin sitten enemmän voimaharjoittelun tapaisissa merkeissä, kun urakoimme omakotitalomme pihan muutokset viikossa valmiiksi. Tarkoitus oli alunperin tehdä vähän kerrallaan kesän aikana. Melkein burnout tuli :)

Tämän jälkeen on tullut tehtyä cyclocrossilla maantielenkkejä ympäri maakuntaa. Pääsääntöisesti 40-60 kilometrin lenkkejä. Viime viikonloppuna päätettiin melko extempore lähteä käymään Vaalassa maastopyörillä. Tarkoitus oli tehdä kolmen päivän retki.

Perjantai-iltana ajettiin Kempeleestä Muhokselle Pikkaralan kautta. Muhokselta jatkettiin Montan leirintäalueelle missä yövyimme teltassa. Loistava paikka käydä vaikka ihan päiväseltään. Monenlaista aktiviteettiä tuntui löytyvän ja kaikki huoltotilat olivat siistejä.

<img alt="Teltta valmiina Montan leirintäalueella" src="/assets/img/posts/2018-06-05-montta-teltta.jpg" />

Lauantai aamuna lähdettiin noin kymmenen aikaan ajelemaan Oulujoen pohjoispuolta kohti Utajärveä poiketen välillä Tervareitille. Tämä Tervareitti on ollut suunnitelmissa ajaa läpi joskus pyörillä, kunhan saisi vain aikaiseksi. Utajärvellä pidimme pienen tauon ja söimme Sellin baarissa pizzat ennenkä jatkoimme Tervareittiä pitkin kohti Utasta. Tästä jatkoimme päällystettyjä teitä pitkin Rokuan kautta Nuojualle. Canyon Yellowstonella ajaminen maantiellä on kovin puuduttavaa ja nuo Tervareitin pätkät toivat mukavaa virkistystä ajoon.

<img alt="Oulujoki Utajärven kohdalla" src="/assets/img/posts/2018-06-05-utajarvi-oulujoki.jpg" />

Sunnuntaina päätimme, että ajelemme takaisin Kempeleeseen mahdollisimman paljon päällystämättömiä teitä pitkin. Nuojualta ajeltiin Neittävälle, mistä käännyttiin Keisarintielle. Rokuanjärven kohdilta käännyttiin kohti Pelsoa. Eipä ole tullut näillä seuduilla ajettua pitkään aikaan.

Pelson jälkeen alkoi pieni siirtymä päällystettyä tietä pitkin Kylmälänkylään, missä syötiin patongit Satumaa-kyläkaupassa. Kylmälänkylästä jatkettiin hiekkatietä pitkin kohti Tyrnävää. Tyrnävän joen vartta oli mukava ajella. Ei näitä maisemia tulisi huomattua autolla ajaessa.

<img alt="Tyrnäväjoki Kylmälänkylä - Tyrnävä tien varrella"
  src="/assets/img/posts/2018-06-05-tyrnavajoki.jpg" />

Tyrnävällä piti pitää pieni tauko, kun polkeminen alkoi hieman jo kyllästyttämään. Cyclocrossilla tässä vaiheessa ei olisi ollut vielä mitään ongelmaa. Tosin aikaakin olisi kulunut huomattavasti vähemmän tämän 80 kilometrin taivaltamiseen. Paikallisen kaupan paistopisteeltä mukaan fetajuustokolmiot ja peltojen välissä kulkevia hiekkateitä pitkin kohti Murtoa, josta loppumatka kuluikin sitten samoja jälkiä takaisin kotiin mitä perjantaina oltiin tultukin.

<img alt="Kyykäärmeitä näkyi paljon reitin varrella" src="/assets/img/posts/2018-06-05-kyykaarme.jpg" />

Olipa erittäin mukava viikonloppu. Energiatasot pysyivät korkealla koko reissun ajan eikä hyytymisiä tullut muuten kuin takapuolen kestävyyden kanssa. Pitääpä vähän miettiä ajoasentoa paremmaksi kesän MTB-kilpailuja varten. Joka tapauksessa tälläinen pyöräretki ei jää kesän viimeiseksi vaan suunnitelmissa on toteuttaa ainakin pari tälläistä pidempää reissua retkeilymielessä.
