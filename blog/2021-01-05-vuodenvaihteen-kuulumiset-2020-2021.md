---
title: Vuodenvaihteen kuulumisia v. 2020-2021
description: Nopeasti kuluneen vuoden yhteenveto sekä suunnitelmat vuodelle 2021. Tällä kertaa suunnitelmat listattuna.
image: ./images/2020-01-05-pikkuvarpuset.jpg
image_text: Pikkuvarpuset oksalla
author: Jarkko Tervonen
date: 2021-01-05 13:40:00
categories:
  - Yleinen
tags:
  - blogi
---
Vuosi 2020 meni vauhdilla ohi. Myös minä monen muun tapaan tein töitä pääsääntöisesti etänä kotoa käsin. Kodin ja työpaikan välisten matkojen poistuminen lisäsi vapaa-aikaa ja ehkä siitä syystä tuntui, että vuonna 2020 ehti tekemään vähän vaikka mitä.

Vuoden 2020 kohokohdat koettiin luonnon parissa. Pitkästä aikaa sain muutaman paremman kalasaaliin niin pilkkimällä kuin virvelöimällä. Lintujen kevätmuuttoa tuli seurattua siinä kalastelun välissä. En ole huomannutkaan aiemmin kuinka paljon Liminganlahden seudulla taukoa viettävissä lintuparvissa on eri lajeja. Kauemmaksi ulottuneista matkoista mieleenpainuvimmat olivat kevään matka Lehtosenjärvelle Lestijärven suunnalle, pari reissua Simojärvelle ja loppuvuoden kaamosmatka Nellimiin.

Retkeilyn lisäksi Ford Granada -projekti eteni niin pitkälle, että auto on osina ja ainoa suunta on vain alkaa kokoamaan sitä.

Tälle vuodelle on vähän kirkastunut ajatus millainen voisi olla täydellinen vuosi. Se on aika lähelle samanlainen kuin vuosi 2020 niiltä osin kuin siihen voi itse vaikuttaa. Ainoastaan vähän voisi hioa ja suunnitella miten asiat toteuttaa.

Muutamia suunniteltuja juttuja tälle vuodelle:

- **Kuntoilu:** Talvella tuhat kilometriä hiihtäen, joka oikeuttaisi uusien suksien ostamiseen. Kesällä jätän juoksemisen kokonaan ja keskityn pyöräilyyn. Tavoite on ajaa Rokua MTB:ssä sama tai parempi aika kuin vuonna 2018.
- **Luonto:** Liikkuessa mukaan kamera. Tänä vuonna on tavoitteena saada muistikortille kuva ainakin sadasta eri lintulajista.
- **Ford Granada:** Peltityöt valmiiksi. Mieluiten myös pohjatöitä, jotta talvella voisi keskittyä kasaamiseen.
- **Koodailu:** Ainakin yksi harrastekoodausprojekti maaliin asti.
- **Piirtäminen:** Vanhan harrastuksen uudelleen lämmittely. Ainakin pari hyllyssä olevaa melkein tyhjää luonnoslehtiötä pitäisi saada täyteen piirrustuksia.
- **Musiikki:** Syntikoita olisi tavoite naputella ainakin yhtenä iltana viikossa. Olisi mukava täyttää omalla musiikilla videoiden ääniraidat.
- **Lukeminen:** Kokeilen pitkästä aikaa kirjojen lukemista. Ajattelin aluksi tammikuun aikana lukea muutaman kirjan ja katsoa onko tästä hyötyä.
- **Nukkuminen:** Nukkumaan viimeistään klo 23 ja ylös viimeistään klo 7.

Mikään näistä ei vaadi muuta kuin aikaa ja sitähän saa, kun varaa kalenterista :)
