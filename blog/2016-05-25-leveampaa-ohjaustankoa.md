---
title: Leveämpää ohjaustankoa
image: ./images/ritchey-wcs-2x-ohjaustanko.jpg
image_text: Ritchey WCS 2x -ohjaustanko
author: Jarkko Tervonen
date: 2016-05-25 00:01:20
categories:
- Pyöräily
tags:
- pyöräily
- varusteet
---
Paras ohjaustangon leveys ja muoto tuntuu olevan sellainen asia, joka vaihtelee muodin mukaan. Nykyisin monet pyörät toimitetaan 720 millisellä flätillä ohjaustangolla. Oma tanko on 680 mm leveä riser-tanko eikä siinä ole käytännössä ollut mitään vikaa. Tai ei ollut, kunnes kokeilin kaverin pyörää, mikä on varustettu 720 millimetriä leveällä tangolla. Johan alkoi tekemään mieli leveämpää ohjaustankoa itselle.

Nettikauppojen tarjouksia selaillessa huomasi, että olisi saanut halvalla jopa hiilikuituisia 680 millimetriä leveitä riser-tankoja samaan hintaan kuin flätimpiä 720 millimetriä leveitä alumiinisia tankoja.

![Ritchey WCS 2X -ohjaustangon drop / rise](./images/ritchey-wcs-2x-ohjaustanko-drop.jpg)

Valitsin tangoksi [Ritcheyn WCS 2X -tangon](http://ritcheylogic.com/wcs-trail-2x-blatte-mountain-bar), missä saa 5mm dropin tai riserin. Alunperin silmäilin noita 20-30 euron tankoja, mutta piti alkaa hieman grammoja viilaamaan ja valita tämä noin 50 euron hintainen tanko. Tuskin käytössäni eroa huomaa, mutta minkäs teet kun tekee mieli kalliimpaa.

Ajoin viime lauantaina [35 kilometrin lenkin](/2016/05/23/lauantain-maastopyorailyretki/) tällä tangolla. Leveä ohjaustanko on mielestäni vakaampi ja ote itselleni luonnollisempi. Ehkä hieman puutui hartiat eri tavalla kuin ennen, jos nyt on edes aina puutunut. Pitää käydä ajelemassa useampi lenkki ja totutella uuteen tankoon. Ainoa asia mikä ärsyttää leveämmässä ohjaustangossa on se, että nyt pyörä on hankalampi  ottaa ulos varastosta. Ihmeen helposti tuon neljä senttimetriä leveämmän tangon huomaa, kun yrittää pyörää saada varastosta ulos.
