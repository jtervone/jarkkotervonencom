---
title: "Hiihtoladut Liminka: Kirkonkylä-Liminkajokisuu"
description: Jokaiselta kylältä rantalakeuksilla pääsee hiihtelemään merelle eikä Liminka tee tässä asiassa poikkeusta.
image: ./images/2021-04-14-latu-liminkajokisuu.jpg
image_text: Kuva ladulta Liminkajoen suistosta
author: Jarkko Tervonen
date: 2021-04-14 17:15:00
categories:
  - Hiihto
tags:
  - hiihto
  - hiihtoladut
  - hiihtolatu
  - liminkajoki
  - liminka
---
Hiihtolatujen kunnossapito näyttää olevan käytännössä loppu talvelta 2020-2021, mutta kun [Kempeleen liikuntapalvelut](https://www.kempele.fi/vapaa-aika/liikuntapalvelut) mainitsi [Facebook-päivityksessään](https://www.facebook.com/kempeleenliikuntapalvelut/posts/2834346053560558) nämä minun kirjoitukset niin julkaistaanpa tämä pöytälaatikkoon jäänyt kirjoitus.

Tällä kertaa aiheena on Limingan kirkonkylältä Liminkajokisuulle johtava latu. Hiihdin tämän mereltä Liminkaan ja takaisin 22.3.2021. Limingan suunnasta reitille pääsee ainakin Kirkonkylän koululta Karintieltä, jonne itsekin eksyin. Jälkeen päin huomasin, että kartan mukaan urheilukentältäkin näyttää lähtevän latu, joka yhtyy kirkon takana tähän reittiin. En kuitenkaan huomannut missä kohdassa tämä haarautuminen tapahtuu.

Koululta lähtiessä kuljetaan asuinalueen läpi kirkon ympäristössä olevalle aukealle, missä maisemat ovat mahtavat. Muutaman kilometrin matkalla on tienylityksiä, joissa kannattaa olla tarkkana niin autojen kuin hiekan suhteen. Muuten hiihtäminen on helppoa kuten koko reitillä.

Kun saavutaan Limingan jätevedenpuhdistamolle, löytyy ensimmäinen reitillä oleva laavu heti Liminkajoen ylityksen jälkeen. Ainakaan tällä kertaa laavulla ei ollut puita. Laavun läheisyyteen taitaa päästä myös autolla, joten jos paikalla haluaa tehdä tulet niin ehkä kannattaa käydä etukäteen jemmaamassa polttopuut johonkin lähemmäksi.

![Laavu Liminkajoen rannalla](./images/2021-04-14-laavu-liminkajoella.jpg)

Matka jatkuu tältä laavulta peltojen reunustoja pitkin ja välillä pusikon läpi kulkien seuraten Liminkajokea. Noin parin kilometrin päässä onkin seuraava samanlainen laavu (kuvassa), mistä löytyikin reilusti polttopuita. Tältä laavulta jatketaan kohti merta ja pian tulikin risteys mistä pääsee jatkamaan kohti Liminkajoensuuta tai oikaisemaan kohti Liminganlahden luontokeskusta. Valitettavasti minulla ei tänä talvena ollut aikaa käydä tarkistamassa tätä oikoreittiä.

Reitin loppu kuljetaan sitten Liminkajoen jäätäpitkin ja maisemat ovat ehkä tämän alueen kauneimpia mitä laduilta voi ihastella. Ainakin näin aurinkoisena päivänä joen reunustoilla kasvavat puut näyttivät todella kauniilta. Pitää ehkä käydä tutustumassa näihin paikkoihin myös kesällä.

Limingan kirkonkylältä Liminkajokisuuhun matkaa kertyy kuusikilometriä. Joen suulta pääsee jää- ja lumitilanteen salliessa jatkamaan etelään Liminganlahden luontokeskuksen kautta [Rantakylän hiihtoladuille](/2021/01/22/hiihtoladut-liminka-rantakylaen-hiihtolatu/) tai vaihtoehtoisesti pohjoiseen kohti [Tupokesen](/2021/03/04/hiihtoladut-tupos-temmesjokisuu/), [Kempeleen](/2021/02/17/hiihtoladut-kempele-leton-latu/) tai [Oulunsalon](/2021/01/20/hiihtoladut-oulunsalo-lentokentaen-ympaeryslatu/) hiihtolatuja.

Mainittavaa on, että kirkonkylän ja Liminkajokisuun välisellä alueella sekä meriladulla on sallittua koirien ulkoiluttaminen kytkettynä sekä ajaminen fatbike-pyörillä.

Ajantasaisimmat tiedot reitistä löytyvät [Oulun alueen kunnossapitojärjestelmästä](https://oulu.fluentprogress.fi/outdoors).
