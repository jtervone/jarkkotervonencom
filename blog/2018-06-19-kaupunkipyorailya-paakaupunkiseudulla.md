---
title: Kaupunkipyöräilyä pääkaupunkiseudulla
description: Kävin työmatkalla pääkaupunkiseudulla ja käytin ensimmäistä kertaa HSL:n Alepa-pyöriä. Tästä palvelusta ei ole muuta kuin positiivista sanottavaa.
image: ./images/2018-06-19-alepapyora.jpg
image_text: HSL:n Alepa-pyörän ohjaamo
author: Jarkko Tervonen
date: 2018-06-19 09:35:00
categories:
- Pyöräily
tags:
- pyöräily
---
Kävin viikko sitten työasioiden tiimoilta pääkaupunkiseudulla. Mitään tiukkaa aikataulua minulla tällä reissulla ei ollut, joten päätin kokeilla [HSL:n kaupunkipyöriä](https://kaupunkipyorat.hsl.fi/) ajaessani Hietalahdesta toimistolle Espooseen. Mitään erityisiä ennakko-odotuksia minulla ei pyöristä ollut, mutta silti koko konsepti yllätti.

En tiedä kuinka paljon pyöräasemia on lisätty tälle kesälle, mutta nyt niitä tuntui olevan vähän joka kulmalla missä kuljin. Netistä nopeasti tarkistin, että Helsingin pyörillä saa ajaa Espoon puolelle ja toisinpäin. Sitten vain reppu selkään ja kohti pyöräasemaa hämmästelemään sitä miten pyörän saisi käyttöön.

Pyörän käyttö vaatii rekisteröitymisen, joka onnistui helposti myös kännykän nettiselaimella. Rekisteröityessä saadaan seitsemän numeroinen käyttäjätunnus ja valitaan PIN-koodi. Näiden avulla polkupyörän saa käyttöönsä pyöräasemalta. Hintaluokkia on kolme. Koko kauden käyttöoikeudesta joutuu maksamaan 30 euroa. Viikon käyttöoikeuden saa 10 eurolla ja päivän käyttöoikeudesta joutuu köyhtymään viisi euroa. Näissä kaikissa käyttö aika on 30 minuuttia ja yli menevästä ajasta joutuu maksamaan euron per puoli tuntia. Tämän vuoksi kannattaa käyttää pyörää pyöräasemassa vajaan puolen tunnin ajon jälkeen ja jatkaa matkaa kirjautumalla uudestaan.

Itse pyörät olivat vankkarakenteisia, mutta ajaminen oli kevyttä. Kolmivaihteisella pyörällä 16 kilometrin matka toimistolle taittui reilussa tunnissa. Mitään ongelmia ei ollut vaikka alamäissä vähän piti ennalta hidastaa vauhtia, koska olen tottunut tehokkaampiin jarruihin.

Kyllähän nämä pyörät yllättivät kätevyydellään. Mitään ongelmia ei ollut ja pyörällä ajaminen oli mitä parhain tapa tutustua ympäristöön. Minulle ainakin on luontevampaa ottaa pyörä ja ajella sillä kilometri tai pari kuin alkaa etsimään bussiaikatauluista sopivaa linjaa vaikkei sekään älyttömän vaikeaa ole uuden reittioppaan myötä. Tulisipa nämä kaupunkipyörät pian myös tänne Oulun seudulle.
