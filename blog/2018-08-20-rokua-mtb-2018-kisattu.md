---
title: Rokua MTB 2018 kisattu
description: Viime lauantaina ajettiin Rokua MTB. Tämä oli ensimmäinen isompi kisa, jonka ajoin toista kertaa.
image: ./images/2018-08-20-rokua-mtb-2018.jpg
image_text: Rokua MTB:n maalissa ryhdikkäänä (reidet krampissa :D)
author: Jarkko Tervonen
date: 2018-08-20 10:15:00
categories:
  - Pyöräily
tags:
  - maastopyöräily
  - mtb
  - rokua
---
Viime lauantaina suuntasin vanhempien kesäpaikalle Vaalaan, josta on noin kymmenen kilometrin matka Rokualle. Rokualla ohjelmassa oli [Rokua MTB](https://www.rokuamtb.com/). Osallistuin viime vuonnakin Rokua MTB -tapahtumaan, joten tämä kisa erosi monella tapaa edellisvuosista.

Näistä suurin oli se, että reitti oli tuttu edelliseltä vuodelta. Lisäksi olen rullaillut Rokualla ilman numerolappua muutaman kerran. Tänä vuonna loppuun oli tullut kilometrin lisälenkki, mutta muuten reitti oli mielestäni sama kuin viime vuonnakin.

Rokua MTB:n reitti on sen verran helppo, että suosittelen tätä kaikille ensimmäiseksi maastopyöräilykilpailuksi. Tämän vuoksi itsekin uskalsin painella ensimmäisen kierroksen lähes koko ajan rajoitinta vasten. Ainoa virhe tuli taas siinä, etten kehdannut lähdössä ottaa asemia edempää, missä alun nousut olisi ajettu nopeammin.

Ensimmäisellä kierroksella otin hiihtostadionin kohdilla vielä viimeisen spurtin, joka kesti hyvin lähes kierroksen loppuun asti. Ensimmäinen kierros meni aikaan 1h 31min, mikä on reilu pari minuuttia nopeampi kuin vuosi sitten ajamani 25 kilometrin matka. Parannus oli ihan mukava varsinkin, kun kierros oli kilometrin viime vuotta pidempi ja tänä vuonna oli tarkoitus ajaa vielä toinen kierros.

Toisella kierroksella huomasin kuinka nopeasti alun voisi ajaa, jos ei tarvitsisi edessä ajavien mukaan ajella tai niitä ohitella. Ei sieltä montaa minuuttia saisi pois, mutta ehkä siinä jäisi loppukierrokselle enemmän paukkuja. Toinen kierros meni kymmenisen minuuttia hitaammin kuin ensimmäinen kierros. Maalissa kello pysähtyi aikaan 3h 13min 37s. Salainen tavoite oli päästä alle kolmen tunnin, mutta kyllä tämäkin käy.

Rokua MTB on siinä mielessä mahtava tapahtuma, että vaikka kisa menisi penkin alle niin vaikea sieltä on huonoin mielin lähteä pois, koska kisan jälkeen pääsee kylpylään huoltamaan kroppaa ja osallistumismaksuun kuuluvan buffet-pöydän antimet on sitä luokkaa, ettei vastaavia ole muissa tapahtumissa näkynyt.

Tänään ohjelmassa olisi kalustohuolto loppuviikolla ajettavaa Saariselkä MTB:tä varten. Mielenkiinnolla odotan tätä kauden loppuhuipennusta. Saariselällä ajattelin vain nauttia ajamisesta ja ajella maaliin jokaisena kolmena päivänä.
