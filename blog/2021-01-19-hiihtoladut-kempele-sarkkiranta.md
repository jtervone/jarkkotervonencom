---
title: "Hiihtoladut Kempele: Sarkkiranta"
description:
image: ./images/2021-01-19-kempele-sarkkiranta-urheilukeskus-latu.jpg
image_text: Pikkuvarpuset oksalla
author: Jarkko Tervonen
date: 2021-01-19 13:40:00
categories:
  - Hiihto
tags:
  - hiihto
  - hiihtoladut
  - hiihtolatu
  - kempele
  - sarkkiranta
---
Aloitetaanpa lyhyt artikkelisarja hiihtoladuista, joita on tullut koluttua läpi vuosien aikana. Ensimmäisenä vuorossa kotilatu eli Kempeleen Sarkkirannan ladut.

Kempeleen Sarkkirannassa sijaitsee urheilukeskus, jonka ympäristössä kulkee hiihtolatu. Valaistu ja noin 3,8 kilometrin pituinen hiihtolatu on kohtalaisen vaativa nousujen ja laskujen suhteen vaikkakin reittiä voi varioida oikaisemalla muutaman nousun ja laskun. Ihan aloittelijoille tämä ei sovi, mutta alueelta pääsee Leton ladulle, joka on käytännössä helppoa tasaista latupohjaa.

Reitiltä löytyy pari pidempää mäkeä ja useampi 10-15 metrin pituinen ylä+alamäkikombo. Tasaista latua saisi olla enemmän. Olisi hyvä, jos latua ajettaisiin vaikka urheilukentän tai pesäpallokentän ympäri.

Sarkkirannan urheilukeskuksen osoite on Sarkkirannantie 20, missä on iso parkkipaikka. Parkki- ja lähtöpaikkoja löytyy vanhan hyppyrimäen / pulkkamäen kohdalta sekä pesäpallostadionin päädyssä olevalta parkkipaikalta.

Alueella on hiihtoreitin lisäksi ulkojää, jääkiekkokaukalo sekä pulkkamäki, joten koko perheelle löytyy aktiviteetteja.

Ladun kunto vaihtelee alku- ja lopputalvena. Avonainen alue aiheuttaa sen, että lumi pyyhkiytyy pois ja baana saattaa olla jäinen. Jos lunta ei ole riittävästi, kannattaa varoa alta pilkistelevää kuntoradan hiekkaa / soraa.

Ajantasaisimmat tiedot löytyvät [Oulun alueen kunnossapitojärjestelmästä](https://oulu.fluentprogress.fi/outdoors).
