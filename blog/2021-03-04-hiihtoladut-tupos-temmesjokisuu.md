---
title: "Hiihtoladut Tupos: Temmesjokisuu"
description: Tupokselta löytyy mukavaa hiihtolatua aurinkoisille keleille. Kylän keskuksesta pääsee helposti merelle, mistä lähtee yhdysladut Limingan sekä Kempeleen suuntaan.
image: ./images/2021-03-04-hiihtolatu-tupos-temmesjoki.jpg
image_text: Kuva Salonpään yhdysladulta
author: Jarkko Tervonen
date: 2021-03-04 12:30:00
categories:
  - Hiihto
tags:
  - hiihto
  - hiihtoladut
  - hiihtolatu
  - temmesjoki
  - tupos
---
Kempeleen ja Limingan välistä löytyy Tupoksen kylä, mistä löytyy lyhyen koululenkin lisäksi latu-ura Temmesjokisuulle. Laduille opasteet ovat vähän heikosti näkyvillä tai ainakaan minä en niitä nähnyt. Paras paikka Tupokselta on lähteä yläkoulun vieressä olevan uimarannan kohdilta kohti merta.

Temmesjokisuulle edetään peltojen reunoja pitkin kohtalaisen suoraa ja helppokulkuista reittiä pitkin. Matkan varrella on pari tien ylitystä. Ennen Temmesjokea saavutaan kalastajakylään, missä on kota ja grillipaikka.

Kalastajakylältä on reilu kilometri merelle ja periaatteessa merelle hiihtävät voisivat tulla kalastajakylälle autolla ja jatkaa hiihtämällä merelle, mutta parkkipaikkoja on vähän. Varsinkin, jos lunta on paljon. Parempi paikka autolle löytyy hieman ylempänä olevasta Temmesjoen kalasatamasta mistä löytyy niin ikään grillikota sekä puucee.

Temmesjoen suulta pääsee hyvälumisina talvina suuntaamaan pohjoiseen kohti [Kempeleen](/2021/02/17/hiihtoladut-kempele-leton-latu/) ja [Oulunsalon hiihtolatuja](/2021/01/20/hiihtoladut-oulunsalo-lentokentaen-ympaeryslatu/) tai etelään kohti Liminganlahden luontokeskusta. Luontokeskukselta löytyy ravintola ja hiihtoura [Rantakylän hiihtoladuille](/2021/01/22/hiihtoladut-liminka-rantakylaen-hiihtolatu/). Joten hiihtämistä riittää.

Ajantasaisimmat tiedot löytyvät [Oulun alueen kunnossapitojärjestelmästä](https://oulu.fluentprogress.fi/outdoors).
